---
templateKey: 'blog-post'
title: 'Onko Grafia umpisiittoinen ja itseriittoinen?'
date: 2019-01-04T15:04:10.000Z
description: >-
  Vuonna 1968 taideteollisen opiston graafisen taiteen osaston opiskelijat esittivät Grafialle 7 teesiä.
author: 'Jorma Hinkka, Marita Halko, Kari Kotka ja Irina Mälkönen'
authorbio: >-
  [Jorma Hinkka](http://www.gr2.fi/), Marita Halko, Kari Kotka ja Irina Mälkönen ovat Grafia yhdistyksen jäseniä
tags:
  - grafia
---
Vuonna 1968[^1] yhdistyksen jäsenet *Jorma Hinkka, Marita Halko, Kari Kotka ja Irina Mälkönen* lähestyivät yhdistyksen johtokuntaa kirjeitse. Taideteollisen opiston graafisen taiteen osaston opetus oli saanut paljon kritiikkiä niin oppilaiden, osastolta valmistuneiden kuin myös heidän työnantajiensa taholta ja pyydettiin, että Grafia alan ammatillisena järjestönä perehtyisi osaston nykyiseen opetukseen ja tekisi ehdotuksensa siitä, miten se saataisiin tarkoituksenmukaisemmaksi. Liiton kokous päätti, että johtokunta pyytää kuultavaksi ehdotuksen laatijat ja lähtee sen jälkeen hoitamaan asiaa parhaaksi katsomallaan tavalla. Asian tiimoilta perustettiin neuvottelukunta, johon osallistui Grafian, ylioppilaskunnan ja oppilaitoksen edustajia. Opetusta oli tarkoitus tehostaa ja ajanmukaistaa.

Vuosi 1968 oli maailmanlaajuisesti opiskelijaliikkeen näkyvän toiminnan vuosi, joka Suomessa muistetaan Vanhan valtauksesta. Opiskelijaliikkeen toiminta säteili Grafiaan[^2] asti, sillä alan aktivoituneet Ylioppilaskunnan edustajat kävivät koputtelemassa ovea myös Grafian kokouksessa hotelli Tornin tiloissa. Opiskelijaryhmää kutsuttiin Ateneumin lähetystöksi ja heidän kanssaan järjestettiin yhteinen neuvottelutilaisuus. Opiskelijat antoivat Grafialle palautetta, joka hallituksen puolelta määriteltiin osin asiantuntemattomaksi, mutta sen todettiin samalla osoittavan, että Grafian tiedotus opiskelijoita kohtaan oli ollut olematonta.

Opiskelijat esittivät Grafialle 7 teesiä:
1. Opiskelijat haluavat täyttä jäsenyyttä Grafiassa. Perustelu: mitä haittaa on siitä, että opiskelijat ovat täysivaltaisia jäseniä?
2. Alalla työskentelevien tai opiskelevien on automaattisesti voitava liittyä Grafiaan ilman diskriminoivaa työnäytesysteemiä.
3. Mikäli Grafia toivoo jäsenikseen päteviä alan työntekijöitä, olisi sen ja sen jäsenien pyrittävä vaikuttamaan mm. alan koulutukseen ja harjoittelupaikkojen joustavaan järjestämiseen.
Grafian tulisi olla tiiviimmässä yhteistyössä alan koulutusorganisaatioiden kanssa. Sen ei tulisi umpioitua omaan erinomaisuuteensa. Grafian tulisi tiiviimmin huolehtia alan jatkokoulutusmahdollisuuksista.
4. Missä viipyy graafikkojen ammatillinen järjestäytyminen? Nyky-yhteiskunnassa ei voida olettaa minkään ammattiryhmän selviytyvän ilman selvää ammatillista järjestäytymistä.
5. Millä perusteella valitaan johtokunnan jäsenet? Onko se vain joidenkin valioyksilöiden kunniavirka? Pitäisikö johtokunnan valita ansioituneita taiteilijoita vai päteviä yhdistysmiehiä?
6. Nykyisessä muodossaan Grafia on täysin epädemokraattinen järjestö, joka pyrkii etupäässä kehittämään joidenkin valioyksilöidensä statusta.
7. Onko Grafia unohtanut, että on olemassa yhteiskunta myös sen ulkopuolella? Onko Grafia umpisiittoinen ja itseriittoinen? Eikö graafikollakin ole tärkeä tehtävä yhteiskunnan kokonaissuunnittelussa? Onko Grafia tiedostanut vastuunsa? Uskooko Grafia voivansa hoitaa asiansa ilman politiikkaa politisoituneessa etujärjestöyhteiskunnassa?
Teeseissä oli nähtävissä selviä opiskelijaliikkeen ääniä, sillä niissä haluttiin kyseenalaistaa 35-vuotiaan järjestön toiminta. Myös Vanhan valtaajat totesivat omissa vaatimuksissaan ylioppilaskunnan etääntyneen tavallisista opiskelijoista. Hekin halusivat taistella oman järjestönsä epädemokraattista toimintaa vastaan.

[^1]: [Pariisin opiskelijamellakat 1968](https://www.wikiwand.com/fi/Pariisin_opiskelijamellakat_1968)
[^2]: Visuaalisen viestinnän suunnittelijoiden järjestö. Yli tuhannen ammattilaisen Grafia ry edistää suomalaisen visuaalisen viestinnän arvostusta sekä jäsentensä ammatillisia, oikeudellisia ja taloudellisia etuja.
