---
templateKey: 'info-page'
path: /info
title: Infoa Kriittisen suunnittelun killasta
---
### Mikä on kriittisen suunnittelun kilta?
Grafian yhteyteen on 13.6.2017 hallituksen yksimielisellä päätöksellä perustettu Kriittisen suunnittelun kilta. Perustimme killan, sillä koemme Suomen suunnittelukentältä puuttuvan kriittisen suunnittelun keskustelun, käytännön ja perinteen. Killan avulla pyrimme luomaan yhteisön, jonka toiminnan kautta kriittisestä suunnittelusta kiinnostuneet alan ammattilaiset ja opiskelijat löytävät toisensa, aktivoituvat ja luovat yhdessä kriittisen suunnittelun käytäntöä ja keskustelua Suomeen. Kiltatoiminta on tarkoitettu lähtökohtaisesti kaikille graafisen suunnittelun, visuaalisen viestinnän ja muotoilun parissa toimiville tekijöille ja opiskelijoille, jotka ovat valmiita kyseenalaistamaan omaa ammatillista tekemistään suhteessa muihin yhteiskunnan ja maailman ilmiöihin.

Kriittisen suunnittelun killan tavoitteena on toimia alustana keskustelunavauksille sekä aloitteille, jotka edistävät kriittistä diskurssia suunnittelukentällä. Kilta pyrkii toiminnallaan luomaan uudenlaisia yhteisöllisyyden mahdollisuuksia suunnittelijoiden välille sekä rikkomaan vallitsevia kilpailuasetelmia ammattikuntien sisällä. Killan tavoitteena on kannustaa suunnittelijoita keksimään vaihtoehtoisia tulkintoja suunnittelun määritelmälle, ajattelemaan uudelleen omaa työnkuvaansa, haastamaan perinteistä muotoilukoulutusta sekä toimimaan aktiivisesti yhdessä.

Kriittisen suunnittelun kilta pyrkii järjestämään toimintansa mahdollisimman hierarkiattomasti ja fasilitoimaan jäsenilleen mahdollisuuksia järjestää toimintaa ja avauksia monialaisesti kriittisen suunnittelun eri osa-alueilla ympäri Suomea, mahdollisuuksien mukaan myös ulkomailla. Killan toiminta järjestyy muun muassa erilaisten lukupiirien, työpajojen, luentojen, tapahtumien, retkien, juhlien, julkaisutoiminnan ja näyttelyiden muodossa. Kilta sitoutuu intersektionaalisuuteen eikä siten suvaitse toiminnassaan syrjintää tai eriarvoistamista.

Kriittisen suunnittelun killan jäseniksi voivat liittyä kriittisestä suunnittelusta kiinnostuneet Grafian jäsenet. Ajankohtaisista asioista tiedotamme tällä sivustolla.

### Manifesti

### Säännöt

### Usein kysytyt kysymykset

### Yhteystiedot
Voit lähettää meille viestiä osoitteeseen kriittisensuunnittelunkilta@gmail.com